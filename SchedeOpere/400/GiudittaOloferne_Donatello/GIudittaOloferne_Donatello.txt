Autore: Donatello

Titolo: Giuditta e Oloferne

Anno: 1453-1457

Periodo storico: Quattrocento

Stile: scultura

Tecnica: /

Materiale: bronzo

Dimensioni: 236cm

Prestito: si

Descrizione: Rappresenta la storia biblica di Giuditta e Oloferne: la fanciulla per salvare la propria città di Betulia, assediata dalle truppe assire di Nabucodonosor, si reca nella notte nella tenda del condottiero nemico e dopo averlo fatto ubriacare lo decapita, lasciando l'esercito avversario senza guida e costringendolo alla ritirata. L'episodio era popolare nelle raffigurazioni artistiche fin dal Medioevo poiché, alla pari del David, simboleggiava la vittoria della virtù sul vizio e sulla mancanza di Dio. Vi si poteva leggere uno scontro personificato tra la virtù cardinale dell'Humilitas che vince il peccato di Superbia.

L'opera non venne concepita per un punto di vista predeterminato, anzi un fitto intreccio di rimandi invita a girare attorno per osservarla da tutti i lati. La struttura dell'opera è piramidale, con al vertice il volto della ieratica Giuditta e la lama della spada retta dal braccio destro dell'eroina piegato a novanta gradi, altro punto focale del gruppo è la testa di Oloferne in cui convergono le diagonali del gruppo.

Il testo biblico riporta che l'eroina vibrò due colpi per staccare la testa del nemico e il momento esatto dell'azione immortalata nell'opera è il frangente tra i due colpi, come dimostra la ferita già presente sul collo di Oloferne.

Le due figure sono trattate dallo scultore in maniera quasi opposta, come notarono già i contemporanei: Oloferne è nudo e modellato secondo le regole dell'anatomia, mentre Giuditta è interamente coperta dalle vesti, che amplificano il suo fisico gracile. Dal capo coperto di Giuditta non sporge nemmeno un capello, mentre la chioma di Oloferne è lunga e selvaggia. La sua identificazione con il "vizio" è confermata da tutta una serie di attributi, tra cui spicca quello del medaglione scivolatogli sulla schiena, dove è raffigurato un cavallo imbizzarrito. Anche le scene baccanali sullo zoccolo (che è a forma di prisma a base triangolare), richiamano l'ebbrezza e la sfrenatezza del tiranno come descritte nella Bibbia.

Il corpo di Oloferne cade già senza forze ed è retto solo dalla mano di Giuditta. Il piede destro dell'eroina è eloquentemente posato sui genitali di lui, mentre l'altro piede gli tiene il polso e il ginocchio copre per metà il medaglione allegorico.

La figura di Giuditta si leva trionfante con la spada alzata. La sua veste è composta da una stoffa con un complesso panneggio, decorato da figurette, che contrasta, nel complesso, con il modellato liscio del volto. L'espressione della giovinezza trasmette tutta una serie di emozioni psicologiche profonde, perfettamente leggibili: concentrazione, decisione, forza, ma anche il conflitto interiore (come farebbero pensare gli occhi leggermente sgranati e la bocca dischiusa) di chi cerca sostegno dal proprio Dio, perché per salvare il proprio popolo è costretta a compiere il peccato di omicidio. Nonostante il trionfo ella si trova infatti a dover contravvenire al comandamento "non uccidere", e in questo incarna una figura di eroina tragica.

Il volto di Oloferne è invece rozzo e sfigurato. Esso siede su un cuscino che è ruotato rispetto al basamento in modo che i loro angoli non coincidono, creando un effetto di movimento. Qui si trovano la firma dell'artista e i quattro fori.

Immagine