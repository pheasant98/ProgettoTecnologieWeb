Autore: Giovanni da Fiesole, detto Beato Angelico

Titolo: Annunciazione

Anno: entro il 1435

Periodo storico: Quattrocento

Stile: pittura

Tecnica: tempera su tavola

Materiale: /

Dimensioni: 194x194 cm

Prestito: sì

Descrizione: La superficie dipinta è tripartita in tre zone (il giardino, l'arcata dell'Angelo e l'arcata della Vergine), ma il punto di fuga è all'interno della casa invece che all'esterno, concentrando maggiormente l'attenzione dello spettatore sull'Annunciazione.

Adamo ed Eva si muovono in un giardino fiorito allusivo alla verginità di Maria, popolato da una moltitudine di piante dipinte con grande cura. Tra le specie legate a valori simbolici si riconoscono la palma, che ricorda il futuro martirio di Cristo, e le rose rosse, che richiamano il sangue della Passione di Cristo. La presenza di Adamo ed Eva sottolinea il ciclo della dannazione dell'umanità, ricomposta tramite la salvezza in Cristo, resa possibile dall'accettazione di Maria.

Dall'angolo in alto a sinistra scende un raggio di luce divina che, attraverso la colomba dello Spirito Santo, va ad illuminare la Vergine, che si piega accettando remissivamente il suo incarico. Essa è seduta su un seggio coperto da un ricco drappo che funge anche da tappeto, ed ha sulle ginocchia un libro aperto, simbolo delle Scritture che si avverano.

L'Angelo nella posa appare statico e le pieghe della veste schematiche, frutto forse del pennello di un collaboratore.

La scena si svolge in un portico rinascimentale con arcate leggere scorciate con sapienza in prospettiva. La luce appare unificata e proviene da sinistra verso destra per tutti gli elementi.

L'effetto di insieme è quello di una descrizione epidermica e preziosa dei vari dettagli, con il ricorso a colori brillanti e freddi, quasi cristallizzati, nelle armonie cangianti degli azzurri e dei rosa.

Immagine